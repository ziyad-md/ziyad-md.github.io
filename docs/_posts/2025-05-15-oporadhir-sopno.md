---
layout: custom
title:  "অপরাধীর সপ্ন"
date:   2026-02-23
categories: diaries
---


১৫ মে, ২০২৫

রাত ১১ টা ৪৫ মিনিট

একটা জিনিস ভাবছিলাম মনে মনে তাই ভাবলাম ডায়েরি তে লিখেই ফেলি। ভাবছিলাম সপ্ন নিয়ে, কত মানুষের কত সপ্ন থাকে, ডাক্তার হবে, ইঞ্জিনিয়ার হবে, প্রফেসর হবে, বড়ো ব্যাবসায়ী হবে। আবার কারো কারো সপ্ন দেশ ছেড়ে পালিয়ে যাবে, আবার কারো আরো উদ্ভট। সপ্ন তহ সপ্নই। কিন্তু কিছু কিছু সময়, সপ্ন দেখা অনেকটা অপরাধের মত। যার পেটে ভাত নেই, যার মাথার উপর ছাদ নেই, আজ খেয়েছে কাল খেয়ে বাঁচতে পারবে সে নিশ্চয়তা নেই, খোলা আকাশের নিচে ভবঘুরের মত ঘুরতে হবেনা, রাত্রি যাপন করতে হবেনা এমন বিলাসিতা নেই, তাদের মনে সপ্ন নেই। বরং দেখাটাই অপরাধ। তাদের কাছে সপ্ন হয় আজকে যদি সে এক টুকরো রুটি পায়, এক প্লেট ভাত পায়, এক রাত শান্তিতে থাকতে পারে। তাদের সপ্ন, যদি তা থাকে ই তবে তা তাদের এই দ্বিধা-দ্বন্দে না থেকে ঠান্ডা মাথায় খেতে পাওয়ার সুযোগ ই তাদের জন্যে বিরাট সপ্ন। তা ই তাদের সাধনা, তা ই তাদের ফ্যান্টাসি! যাকে হয়ত আমরা বলতে পারি, ডেলিউশন!

আমাদের অসভ্য জাতির মধ্যে যারা সভ্যতম, যারা ময়লার ভাগাড়ে জন্ম নেয়া এক পদ্মফুল, যারা সমাজে অগ্রসর, তাদের দিনের খাওয়া দিনে ই শেষ হয়, অবশিষ্ট অংশ ময়লার ঝুড়িতে ফেলে দিয়ে ঢেকুর তুলে বলেন "দেশে থেকে লাভ নেই, ভাগ্য বড়ই খারাপ এ দেশে জন্মেছি। এই দেশের ভবিষ্যৎ নেই, A great Bangladeshi's dream is to leave Bangladesh"। তারা নির্যাতিত ই বটে। তারা দেশের কান্ডারি হিসেবে দায়িত্ব কিংবা দেশের কান্ডারি হওয়ার মত বয়সে থাকেন ঠিক ই, তবু তারা বহুত অক্লান্ত পরিশ্রম করে(!) যখন ফল পান না, নিশ্চয়ই তখন ই এ কথা বলেন। আর যা ই হোক তারা রাস্তার ফকিন্নি গোষ্ঠীর সদস্য নন, উচ্চশিক্ষিত, বিরাট বুদ্ধিজীবী। হাইলি প্রিভিলেজড। 

কিন্তু যাদের প্রচেষ্টা, বেশিনা, যাকাতের টাকা কিংবা দান খয়রাত কে কেবল বছর গড়িয়ে কাপড় বিলানো, মরা মানুষের চল্লিশদিনপূর্তি ভিক্ষুক (কেও কেও আবার উচ্চশিক্ষিত হাই ক্লাস ও বটে!) খাওয়ানো তে সীমাবদ্ধ না থাকত, চার পাঁচজন মিলে এক দুইজনের নিজ হাঁতে রুজি-রুটির, হাত না পেতে মাথা তুলে দাঁড়ানোর ব্যবস্থা করত, তবে হয়ত নিউক্লিয়ার চেইন রিয়েকশনের মত এসব হতভাগাদের উন্নয়ন হলেও কিছু হতে পারত। 

প্রশ্ন, হতভাগা কারা? যারা দেশে জন্মে ক্ষমতায় বসে থেকে স্রেফ খায় দায় ঘুমায়, দায়িত্ব পেলে পেটে মেদ জমে যায়, তারা হতভাগা? নাকি যারা নিজের লাজ-লজ্জা বাঁচিয়ে, গোলামি থেকে দূরে থেকে, বউ-সন্তান নিয়ে দুটো মুখে দিয়ে ঘুম দেবার সপ্ন দেখে কিন্তু শত চেষ্টায় ও অনেক দিন তা পায় না তারা, নাকি যাদের ক্ষুধার আগুন নেভাতে মসজিদের আজান শুনার ফুসরত হয়না, নাকি রাজনৈতিক ভাইদের পা চেটে থাকার মত জীবন থেকে বেঁচে হাজার জায়গায় চাঁদা দিয়ে কোনো মতে বাঁচার চেষ্টা করে তাদের? চিন্তার বিষয় নয় কি? 

আমরাই কি তাদের ডানা কেটে দেইনি? দুটো নেতাদের গোলামি করলে, মিছিল করলে, দেশমাতা, আপা, দেশনেতা, শিশু মুক্তিযোদ্ধা টাইপ কথা বলে তাদের গুনগান গাইলে যদি ফ্রি খাওয়া, টাকা পয়সা পাওয়া যায়, নিন্দুকের ভাষ্যমতে সাথে কিছু পট, গাজা, বা কিছু ড্রাগস এর লিঙ্ক পাওয়া যায়, তবে কে যাবে স্রেফ ধর্ম বা বিবেকের দোহাই দিয়ে না খেয়ে থাকতে? যারা তারপরেও করে তাদের পা ই কি ধরে আমরাই ভেঙে দেই নি? দিয়েছি, বাজে ভাবেই দিয়েছি।

আমরা কথায় কথায় গণতন্ত্রের কথা বলি, কিন্তু বলিনা আমাদের ই ভোটে নির্বাচিত নেতা আমাদের না খেয়ে থাকার সময় সে কি করে বসে বসে বিনদাস খায়, মেদ জমায় শরিরে। গরিব দেশের মানুষের চেয়ে নেতারাই যদি চর্বিযুক্ত শরীর নিয়ে থাকার বিলাসিতা পায়, তবে সেই গরিব দেশে গণতন্ত্র থাকলেই কি আর না থাকলেই কি? যেই দেশে মানুষ কে দুটো খাবারের লোভ দেখিয়ে ভোট নেয়া যায়, ভোট পেয়ে জয়লাভের পর তাদের কে নেশায় মত্ত রাখতে পারলে তার রাজ্য পরিচালনা নিয়ে কেও প্রশ্ন তুলেনা, সেই দেশের গণতন্ত্রে মানুষের কল্যাণ করে কি লাভ? বরং তাদের অভুক্ত রেখে, অশিক্ষিত রেখে, নেশায় মত্ত রেখে দেয়াই বুদ্ধিমানের কাজ নয়কি? কে যায় নিজের পায়ে কুড়াল মারতে?

এ এমন ই এক দুনিয়া, যেখানে কিছু ক্ষেত্রে সপ্ন দেখাই অপরাধ। কারো কারো সপ্ন দেখা শৌখিনতা। কিন্তু এমন এক দুনিয়াতে সপ্ন দেখা যেখানে অপরাধ হয়, আমি সেখার সব থেকে বড় আসামি হতে চাই। সেখানের রবিন হুড হতে চাই। অন্তত খোদার দেয়া হাত, পা, ব্রেইন ফাউ বসে খেতে ব্যবহার করেছি এমন দেখা না লাগে। তবু যদি একটু পাপ ঘুচে! তবু যদি কিছু হয়!



লজ্জা লজ্জা, অভুক্তদের দেশে শৌখিনতা চর্চা, 